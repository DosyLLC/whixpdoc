---
title: XMPP nədir?
sidebar_position: 1
version: 1
---

[XMPP](https://en.wikipedia.org/wiki/XMPP) (Extensible Messaging and Presence Protocol) [real vaxtda](https://en.wikipedia.org/wiki/Real-Time_Messaging_Protocol) mesajlaşma və mövcudluq məlumatları üçün açıq standart kommunikasiya protokoludur.

[Mərkəzləşdirilməmiş](https://en.wikipedia.org/wiki/Decentralization) və genişləndirilə bilən yanaşmadan istifadə edərək XMPP müxtəlif platformalar arasında ani mesajlaşma, mövcudluq yeniləmələri və real vaxt kommunikasiya imkanlarını təmin edir. Bu protokol mesajlaşma, fayl ötürmələri və çoxistifadəçi söhbəti kimi geniş funksionallıqları dəstəkləyir, əlavə xüsusiyyətlər və fərdiləşdirmələr üçün müxtəlif genişlənmələr ([XEPlər](https://xmpp.org/extensions/#the-whole-list)) vasitəsilə genişləndirilə bilir. XMPP-nin möhkəm çərçivəsi təhlükəsiz və genişləndirilə bilən kommunikasiya həllərini təmin edir və bu özəlliklərin varoluşu bu protokolu həm müəssisələr, həm də istehlakçılar üçün ideal seçimə çevirir.

## Niyə XMPP istifadə edək?

XMPP açıq standart və genişləndirilə bilmə özəlliyinə görə real vaxt kommunikasiyası üçün rəqabətcil seçimdir. O, mərkəzləşdirilməmiş arxitektura təklif edir ki, bu da tək mərkəzdən qaynaqlanan problemlərin qarşısını alaraq genişlənmə və etibarlılığı artırır. XMPP real vaxt mesajlaşması və [mövcudluq yeniləmələrini (presence updates)](https://xmpp.org/extensions/xep-0319.html) təmin etməkdə mükəmməldir və bu, onu mesajlaşma tətbiqləri, əməkdaşlıq alətləri və digər ani ünsiyyət ehtiyacları üçün ideal edir.

Bu protokol birə-bir və [qrup mesajlaşması](https://xmpp.org/extensions/xep-0369.html), [fayl transferləri](https://xmpp.org/extensions/xep-0234.html) kimi bir sıra özəllikləri dəstəkləyir. XMPP **Uzantı Protokolları** (XEP) vasitəsilə genişləndirilməsi, ehtiyac olunan funksiyaların tənzimlənməsi və əlavə edilməsinə imkan verir. Təhlükəsizlik bu protokolun əsas üstünlüyüdür və [TLS](https://datatracker.ietf.org/doc/rfc7590/) kimi şifrələmə standartları və ucdan-uca şifrələmə opsiyalarının inteqrasiya oluna bilməsi daha gizli əlaqəni təmin edir.

XMPP-nin platformalararası uyğunluğu, mobil tətbiqlərdən veb və masaüstü müştərilərə qədər müxtəlif cihazlar və əməliyyat sistemlərində işləməsini təmin edir. Protokolun miqyaslanma imkanı kiçik miqyaslı layihələr və böyük korporativ həllər üçün dəstək verir, yüksək həcmdə mesaj və istifadəçiləri səmərəli şəkildə idarə edir. Bundan əlavə, aktiv cəmiyyət (community) dəstəyi resurslar və təkmilləşdirmələr təmin edir, bu da XMPP əsaslı həllərin tətbiqini və optimallaşdırılmasını asanlaşdırır. Ümumiyyətlə, XMPP-nin imkanları, çevikliyi və güclü xüsusiyyətləri onu müxtəlif kommunikasiya tətbiqləri üçün güclü bir seçim halına gətirir.

## Məşhur tətbiqlər

Bu protokol, uyğunlaşma qabiliyyəti və möhkəmliyi sayəsində müxtəlif tətbiqlərdə geniş istifadə olunur. Ani mesajlaşma (instant messaging) üçün XMPP, [WhatsApp](https://xmpp.org/uses/instant-messaging/) kimi sürətli bir mesajlaşma tətbiqində istifadə olunub. Həmçinin IoT (Əşyaların İnterneti) sistemlərində, cihazlar və tətbiqlər arasında əlaqəni təmin edərək, [OpenHAB](https://www.openhab.org/addons/bindings/xmppclient/) kimi platformalardakı tətbiqi nümunə göstərilə bilər.
